---
layout: post
title: "La Sombra del Viento"
author: "Carlos Ruiz Zafón"
image: "/assets/images/la_sombra_del_viento.png"
date: 2025-09-24
tags: [2025, "novel·la"]
nota: "10/10"
---

Hi ha llibres que passen per les nostres mans i s’obliden amb el temps, i n’hi ha d’altres que tornen una vegada i una altra, com si ens cridessin. <i>La Sombra del Viento</i> és, sens dubte, la meva novel·la preferida. És la quarta vegada que la llegeixo i, cada pocs anys, sento la necessitat de rellegir-la. I fins ara, sempre que ho he fet, he descobert matisos nous d'aquesta obra d'art. Tot i saber-ne l'argument, quedes atrapat a la història i sempre acabo amb un "ondia, d'això no me'n recordava" que fa que cada lectura sigui una petita primera vegada.

Un nen de deu anys troba una novel·la al misteriós Cementiri de Llibres Oblidats i, un cop llegida, li agrada tant que intenta buscar més novel·les del mateix autor i informació sobre ell. Sorprès per la dificultat de trobar-ne més detalls, continua investigant la misteriosa història de l'autor. Com més s'endinsa en la fosca i tenebrosa vida que va descobrint, més s'hi va implicant sense adonar-se'n, fins que poc a poc es va descobrint el paral·lelisme de les seves vides.

És una novel·la fosca i plena d'ombres que enganxa des del principi, on tots els personatges tenen la seva pròpia història, molt ben desenvolupada i lligada amb la principal. Els llibres, els escriptors, els lectors i les llibreries són el context principal, i està plena de referències literàries que en més d'una ocasió m'han fet dibuixar un somriure sense voler.

Gairebé 600 pàgines poden espantar als lectors ocasionals, però de ben segur que no se'n penediran. Si li donen una oportunitat, es transformaran en 600 pàgines de plaer. Us en dono la meva paraula.

La recomano 100% i si l'heu llegida fa temps, us en recomano la relectura.

Ara, després d'haver-la llegit, no podré evitar llegir d'aqui a poc la resta de novel·les de la saga d'<i>El cementerio de los libros olvidados</i>