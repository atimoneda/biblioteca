---
layout: post
title: "Les teves zones errònies"
author: "Wayne W. Dyer"
image: "/assets/images/les_teves_zones_erronies.webp"
date: 2025-12-05
tags: [2025, "assaig", "divulgació"]
nota: "7/10"
---

Feia temps que tenia aquest llibre pendent, recomanat en múltiples ocasions, i sempre m'havia fet una mica de mandra començar-lo.

El llibre ens presenta les anomenades "zones errònies", o més aviat, les conductes que moltes persones fem servir de manera inconscient i que són perjudicials per al nostre creixement personal i que en definitiva, afecten negativament a la nostra felicitat. Algunes d'aquestes zones són la procrastinació, la cerca d'aprovació dels altres, la justícia o la zona de confort entre d'altres.

Cada capítol aborda una d'aquestes zones i està organitzat amb una petita explicació de la zona amb alguns exemples. Un cop hem entès la zona arriba una part que he trobat molt interessant i és que t'explica l'origen d'aquesta zona, i en la majoria de casos aquesta conducta apareix des que som ben petits, i ve per part dels nostres pares, mestres, persones amb qui ens relacionem a la infantesa, és a dir, de la societat i, a través d'exemples de frases, situacions, comportaments dels adults, els nens van modelant la seva autoestima i aquí és on apareixen aquestes zones errònies. 

Després d'entendre l'origen de la zona toca l'explicació dels beneficis de mantenir-se en aquesta zona (o tenir aquesta conducta). Perquè, per molt dolenta que sigui una zona, algun benefici en traiem els humans, si no no la mantindríem. En aquest apartat, la majoria de beneficis són solucions de problemes a curt termini, i que, òbviament, acaben sent desastrosos a la llarga. Finalment, acabem el capítol amb tècniques per sortir de la zona errònia tractada. És una llàstima que cada capítol acabi només amb la numeració d'uns quants consells per tractar de resoldre el problema, crec que aquí l'autor podria haver treballat més aquest apartat ja que pot ser el més útil per als lectors.

El llibre està bé, i si sou pares, us pot fer veure conductes que teniu que poden perjudicar els vostres fills a la llarga i que pot ser interessant ser-ne conscient. Destaco sobretot el capítol que tracta de la independència -i la dependència-, l'he trobat molt interessant, honest i incòmode per moments. Crec que ningú es salva en diverses ocasions al llarg de la seva vida de caure en aquesta zona.

En definitiva, una lectura accessible i àgil que convida a la reflexió personal i ajuda a posar nom i context a moltes actituds que arrosseguem sense saber per què ni d'on vénen i qui sap si pot ser la porta d'entrada a millorar-les.






