---
layout: post
title: "Un món feliç"
author: "Aldous Huxley"
image: "/assets/images/un_mon_felic.webp"
date: 2026-02-06
tags: [2026, "novel·la"]
nota: "7/10"
---

Una distopia disfressada d'utopia és el que ens trobem en aquesta novel·la d'Aldous Huxley.

Se'ns descriu un món del futur on la felicitat és obligatòria i constant, i qualsevol indici de malestar es neutralitza emb el <i>soma</i>, una droga que et fa oblidar els problemes i et promet viatges sense ressaca ni conseqüències. Per aconseguir-ho, els humans ja no neixen, sinó que són produïts en massa en fàbriques i ja des d'embrions els van condicionant per al rol que tindran. Dividits per castes, les persones ja "neixen" predestinades a una vida calculada al mil·límetre tant en el treball, com en l'oci i les relacions personals. El sexe no és tabú i ja des de petits tothom practica jocs eròtics amb tothom. En canvi, la família, l'amor, la cultura, el coneixement, la ciència crítica, la religió, la lectura i moltes altres coses estan prohibides.

Tot sembla funcionar amb una precisió inquietant, però hi ha alguns individus una mica més intel·ligents que es comencen qüestionar aquest ordre establert. Quan apareix un personatge salvatge que ha nascut i crescut fora d'aquest sistema, i se'l posa dins de la societat civilitzada, els contrastos dels dos estils de vida generen una sèrie de conflictes de difícil resolució.

L'autor exagera el destí cap a on va el món després de la implantació de la cadena de muntatge i l'augment de la producció i el consum de béns. L'obra és una crítica al capitalisme i la societat de consum, i l'autor ens fa reflexionar sobre si tot val per poder obtenir la felicitat com a societat. No saber que existeix l'amor, la família, la tristesa i ser feliç tota la vida és ser lliure? Sacrificar la llibertat per obtenir la felicitat és el principal conflicte que s'exposa i més quan aquest sacrifici no és conscient en la majoria dels individus.

En el pròleg de la edició que he llegit es recorda que George Orwell va ser alumne d'Aldous Huxley i la veritat és que no sorprèn perquè si has llegit <i>1984</i> d'Orwell és inevitable comparar ambdues distopies. En <i>1984</i> el control s'aconsegueix manipulant la gent amb repressió i en <i>Un món feliç</i> la gent ja neix condicionada, per tant, no hi ha càstigs i tothom ja neix feliç.

La meva recomanació és llegir les dues novel·les una després de l'altre per entendre millor el mateix missatge que transmeten.