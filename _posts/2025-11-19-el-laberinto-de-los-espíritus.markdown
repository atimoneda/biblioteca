---
layout: post
title: "El Laberinto de los Espíritus"
author: "Carlos Ruiz Zafón"
image: "/assets/images/el_laberinto_de_los_espíritus.webp"
date: 2025-11-19
tags: [2025, "novel·la"]
nota: "9/10"
---

No podia haver-hi un comiat més digne per la saga d'<i>El cementerio de los libros olvidados</i> que amb aquesta obra mestra.

Aquest llibre el vaig llegir per primera vegada al 2017, i aquell any ja feia 5 que havia llegit els tres primers llibres de la saga. Recordo que em va agradar, però em va sorprendre que el personatge principal fos nou i que fos una dona; semblava més aviat una novel·la policíaca que no pas una part de la tetralogia.

Ara l'he acabada de llegir seguida de les altres tres i aquesta vegada ha estat una autèntica delícia. Un punt i final a l'alçada de la tetralogia, que llegida en conjunt és un bombardeig de referències als altres llibres. Fins i tot hi ha escenes ja viscudes que ara són revisades des d'un angle nou i inesperat.

Zafón repeteix fórmula una altra vegada, però ho fa amb gran encert i elegància que no es fa gens repetitiu: un escriptor maleït, un policia sense escrúpols, jocs de poder i la família Sempere pel mig del laberint, destapant sense pausa una trama dramàtica i entrellaçant-la amb les dels altres llibres a través de les més de les nou-centes pàgines d'aquesta obra.

El llibre tanca portes i resol tots els misteris dels protagonistes, apareixen nous personatges que ràpidament entren en comunió amb l'atmosfera fosca i tenebrosa per acabar d'encaixar les peces que falten; s'acaben de confirmar algunes sospites que segurament ja t'esperaves i també podrem gaudir d'algun gir de guió inesperat. I tot ben amanit amb un bon raig de llibres, autors i referències literàries per a tots els gustos.

Novel·la continuista amb la saga, molt fàcil de llegir, les pàgines passen soles i, definitivament, recomano llegir-la després de les altres tres, ja que d'aquesta manera multiplica el seu encant.

Tanquem el cicle d'aquestes quatre obres d'art amb una mica de pena però molt i molt satisfet d'haver reviscut de manera tan intensa aquesta magnífica història, i amb la certesa que, d'aqui a uns anys, hi tornaré.






